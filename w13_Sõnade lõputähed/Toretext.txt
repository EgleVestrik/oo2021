Tänapäeva ühiskonnas ei õnnestu kellelgi vältida tekste ega suhet nendega. Tekstid mitte lihtsalt ei ümbritse meid, vaid on muutunud meie elu osaks. Nendega tekib suhe, need tuleb vastu võtta, kujundada nende kohta oma arvamus. Infoühiskonnas on endisest tähtsam suuta eristada olulist informatsiooni vähem olulisest ning õppida avama tekstide mitmetahulisi ja mitmemõõtmelisi tähendusi. See tähendab oskust kriitiliselt lugeda ja tekste analüüsida. Analüüsioskus on abiks ka tekstide koostamisel. Tegevusalade struktuuri ja töö iseloomu muutumine jätab jälgi keelekasutusse. Õppeaeg pikeneb ja haridustase kasvab, üha suurema hulga inimeste töö kujutab endast lugemist, kirjutamist, nõupidamisi ja vestlusi. Keelekasutaja peab tänapäeva oludes suutma toota ja mõista keelt paljudes eri situatsioonides, ta peab oskama hinnata keele tähtsust ja rolli oma tegevuses. 
Kõrghariduses ja teaduses rõhutatakse järjest rohkem võõrkeelse kommunikatsiooni vajadust. Rahvusvahelise teaduse ja hariduse osaks on raske pääseda eesti keeles. Kui aga tahame säilitada ja arendada eesti keelt täisväärtusliku kultuurkeelena, siis tuleb täies mahus elavana hoida eestikeelne kõrgharidus ja eestikeelne teadus. Head eesti keelt nõuab ka hariduse ja elamise kvaliteet: asjadest saadakse kõige paremini aru ja suudetakse kaasa rääkida emakeeles. Ainult emakeelne kultuurikeskkond hõlmab kõiki rahva liikmeid, võõrkeelne asjaajamine jätab suhtlusest kõrvale need, kes keeli halvasti oskavad. Väikerahvale langeb siin kahekordne koormus. Maailma asjades kaasarääkimiseks vajatakse võõrkeeli, selle kõrval ei tohi aga jätta tähelepanuta ühtki emakeele tasandit. Igasugune muukeelse teksti käsitlus, olgu tegemist võõrkeele õppimisega või teadusteksti kirjutamisega, sujub seda paremini, mida nõtkem on emakeeleoskus. 
Käesolev sissejuhatus tekstiõpetusse on mõeldud kolmele kasutajarühmale: ülikoolide humanitaarerialade kirjaliku ja suulise väljenduse kursuse üliõpilastele, keele ja kirjanduse täienduskursuste ja avatud ülikooli kuulajatele ning seminari- ja bakalaureusetööde kirjutajatele. Õpik sobib abimaterjaliks ka kõigile tekstidega tegelevatele ja tekstidest huvitatud iseõppijatele. Põhitähelepanu on 6 pööratud tekstide koostamisele. Raamatus antakse ülevaade nendest tunnustest, mis teevad lausetest teksti, tutvustatakse tekstisidususe ja tekstistrateegia põhimõisteid ja võimalusi ning analüüstakse teksti struktuuri. Lühidalt peatutakse tekstide rühmitamisel, räägitakse tekstitüüpidest ja tekstiliikidest ning nende keelelisest eripärast. Peamiselt keskendutakse tarbetekstidele, tutvustatakse hea tarbeteksti omadusi ja antakse juhiseid selge, konkreetse ja täpse teksti kirjutamiseks. Eraldi tutvustatakse ametikirjade koostamist ning räägitakse keelelise mõjutamise ja argumenteerimise võtetest. Pikemalt peatutakse teadusteksti omadustel. Juttu tuleb kirjanduse refereerimisest ja allikatele viitamisest. Tuuakse välja teadusliku stiili tunnused ja hoiatatakse karide eest. Lühidalt vaadeldakse ka suulise teksti eripära ning antakse juhiseid ettekande koostamiseks. 
Raamatus on rohkesti tekstinäiteid ning harjutusi ja ülesandeid. Osa ülesannetega kaasnevad lahendusi selgitavad kommentaarid, et hõlbustada õpikuga iseseisvalt töötamist. Õppejõu juhendamisel peetaval kursusel on kerge leida sarnaseid lisaharjutusi ning analüüsida õpikus toodute eeskujul suvalisi tekste. Reet Kasik
Nimetust tekst kasutatakse keeleteaduses nii kirjaliku kui suulise väljenduse üksustele viitamisel. Tekst on suhtluses keelekasutuse põhiüksuseks. Tekst on kasutusel olev keel, mille ülesandeks on vahendada sõnumit. Kui teksti käsitatakse nii avaralt, siis on võimatu esitada ühiseid vormitunnuseid, mis kehtiksid mis tahes teksti jaoks. Teksti omadused sõltuvad sellest, kus ta kasutusel on (raadios, ajalehes, teadusartiklis, sõpradevahelisel suhtlemisel), kes teda kasutab (poliitik, diskor, luuletaja, kohtunik), milleks teda kasutatakse (tahetakse kellelegi midagi selgeks teha, tahetakse midagi teada saada või tahetakse panna keegi midagi tegema).
Sageli peetakse tekstist rääkides siiski silmas kitsamat tähendust, mõeldes teksti all ühe inimese kirjutatud monoloogi. Kirjutatud tekst esineb meie kogemuses tootena, esemena, asjana. See on tähendustervik, mille sisu ja vormi kujundavad selle elemendid – sõnad, laused, fraasid. Teksti keelelistest valikutest tuleneb selle eesmärk ja liik ning selles võib eristada mitmesuguseid struktuuriosi. Niiviisi iseloomustatud kirjalik tekst on oma algupärasest kontekstist väljavõetunagi mõistetav tervik.
Kirjutatud monoloog on pika intellektuaalse ajaloo tulemus. Selle koostamist tuleb teadlikult õppida, seda oskust ei saada kaasa iseenesest nagu emakeele kõnelemise oskust. Emakeelde ja emakeelsesse kultuuriühiskonda sissekasvamine käib dialoogilise teksti kaudu. Teksti teine äärmus ongi suuline dialoog, kõige üldisem ja läbi 8 kogu ühiskonna ulatuv keelekasutuse vorm. Dialoog on alati osa oma kontekstist ja rääkijad tõlgendavad üksteist mitte ainult selle kõne põhjal, mida nad kuulevad, vaid ka vahetu konteksti abil. Kui teksti struktuuriosade ja lausete eest vastutab teksti kirjutaja, siis dialoog ja selle struktuur sünnib koostöös kahe või mitme kõneleja voorudest.
Teksti pikkus pole piiratud, lühimad tekstid on näiteks tänavasildid või ühesõnalised hüüatused Appi! või Seis!, pikemad tekstid kujutavad endast terveid raamatuid ja muid teoseid.
Tekst on midagi enamat kui tema osade summa: teksti sünniks ei piisa sellest, et mõista ja osata moodustada üksikuid lauseid. Teksti võib pidada üheks keeleüksuseks just tähendusele toetudes – tekstil on oma terviktähendus. Tekstid ei ole seega keele struktuuriüksused nagu laused, vaid tähendusüksused, mis – tõsi küll – realiseeruvad sõnadest ja lausetest koosnevate struktuuridena. Autor kasutab keelt oma eesmärkide saavutamiseks valikuliselt. Keeleliste valikutega – valides sõnu, lausestruktuure ja teksti retoorilisi süsteeme – loob autor teatud tunnustega ja teatud tähendusega teksti.
Teksti koostamine on eesmärgipärane keelekasutus, keeleliste valikute tegemisel lähtutakse teksti eesmärgist ja funktsioonist.
